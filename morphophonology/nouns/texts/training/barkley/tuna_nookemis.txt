ʔuumac̓ukʔaaqƛaḥ qʷiyuyiis čiic̓aqƛ, wahaak yii sayaac̓atuʔi, ʔuʔuʔiiḥw̓it̓as yaaqʷiłʔitq mamałn̓i tuna waa.
sayaac̓atumaʔi, wik̓iitmaʔaała y̓aky̓uu nism̓a, nučiim̓inḥʔi. čan̓iiʔat ʔuunuuƛ ʔin sayaac̓atu.
ʔuumac̓ukʔaaqƛaḥ qʷiyuyin ʔuʔuʔiiḥ.
t̓aaqinʔatuni čiicsuʔuk. ʔayaaƛ ʔaani ʔayiipni, c̓umaaʔaƛukquu hinaała hiłiqsʔi muutukqas.
ƛ̓upaałma tuna. ʔusimitinʔaała hihiłʔap, wik t̓icstuʔap̓aƛ. wahaakʔał hiłʔiitqiya.
quuxn̓ii ƛ̓upaał, wałqsaapqaʔaała quuxʔii. ʔuunuuƛḥʔaƛni waałałaap hiniqsʔap.
muučiiłšiƛni ʔaḥkuu hisimłtak yii, hinas yii Cape Scott ʔukłaa, nism̓eʔi čaʔakʔi.
c̓umaanuʔaƛni.
wiiqsiiʔaƛ ʔaanaḥi, wiiqsiičiʔaƛ, ʔiiḥ wiiqsii. ʔiʔiiḥmaqak ʔaḥʔaa hinasʔaƛukqunʔaała ʔaḥkuu muutʔii.
maƛaasʔap̓aƛ hiyiqstup. wik̓iit ʔaḥkuu pawałšiƛ ʔuusaaḥinin. hinasʔaƛukni muutʔii.
huʔacačiʔaƛni ʔucaḥtačiʔaƛ mituuni.
wiiwiiqčamitaḥʔaała ʔaḥʔaa ʔuusaaḥi ʔani saayac̓atusa. ḥacačiʔaaḥitinʔaała huptšiƛ wiiqsiiʔaƛquu.
wiiqmis ʔuʔuʔiiḥʔat.
čuu, ʔaḥʔaa hiistminsaaqƛaḥ.